---
# Feel free to add content and custom Front Matter to this file.
# To modify the layout, see https://jekyllrb.com/docs/themes/#overriding-theme-defaults

layout: single
title: Home
header:
  overlay_image: assets/images/monsdat.jpg
  overlay_filter: 0.5
---

學而第一

1.                  子曰：「學而時習之，不亦說乎？有朋自遠方來，不亦樂乎？人不知而不慍，不亦君子乎？」（1.1）

2.                  有子曰：「其為人也孝弟，而好犯上者，鮮矣；不好犯上，而好作亂者，未之有也。君子務本，本立而道生。孝弟也者，其為仁之本與！」（1.2）

3.                  子曰：「巧言令色，鮮矣仁！」（1.3）

4.                  曾子曰：「吾日三省吾身─為人謀而不忠乎？與朋友交而不信乎？傳不習乎？」（1.4）

5.                  子曰：「道千乘之國，敬事而信，節用而愛人，使民以時。」（1.5）

6.                  子曰：「弟子，入則孝，出則弟，謹而信，凡愛眾，而親仁。行有餘力，則以學文。」（1.6）

7.                  子夏曰：「賢賢易色；事父母，能竭其力；事君，能致其身；與朋友交，言而有信。雖曰未學，吾必謂之學矣。」（1.7）

8.                  子曰：「君子不重，則不威；學則不固。主忠信。無友不如己者。過，則勿憚改。」（1.8）

9.                  曾子曰：「慎終，追遠，民德歸厚矣。」（1.9）

10.       子禽問於子貢曰：「夫子至於是邦也，必聞其政，求之與？抑與之與？子貢曰：「夫子溫﹑良﹑恭﹑儉﹑讓以得之。夫子之求之也，其諸異乎人之求之與？」（1.10）

11.       子曰：「父在，觀其志；父沒，觀其行；三年無改於父之道，可謂孝矣。」（1.11）

12.       有子曰：「禮之用，和為貴。先王之道，斯為美；小大由之。有所不行，知和而和，不以禮節之，亦不可行也。」（1.12）

13.       有子曰：「信近於義，言可復也。恭近於禮，遠恥辱也。因不失其親，亦可宗也。」（1.13）

14.       子曰：「君子食無求飽，居無求安，敏於事而慎於言，就有道而正焉，可謂好學也已。」（1.14）

15.       子貢曰：「貧而無諂，富而無驕，何如？」子曰：「可也；未若貧而樂，富而好禮者也。」子貢曰：「詩云：『如切如磋，如琢如磨』，其斯之謂與？」子曰：「賜也，始可與言詩已矣，告諸往而知來者。」（1.15）

16.       子曰：「不患人之不己之，患不知人也。」（1.16）
